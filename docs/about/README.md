# เกี่ยวกับ IT KMITL Pre-Programming

## เป้าหมายและจุดประสงค์
ยินดีต้อนรับนักศึกษาทุก ๆ คนเข้าสู่เว็บไซต์ IT KMITL Pre-Programming ที่จะเต็มไปด้วยบทเรียนและการทดสอบต่าง ๆ ให้เอาไปทดลองกันได้ด้วยตนเอง ซึ่งทุกคนสามารถเข้ามาเรียนกันได้ตลอดเวลา เมื่อไหร่พร้อมก็ตอนนั้นแหละ!

การสอน IT KMITL Pre-Programming นี้**เป็นการเตรียมความพร้อมให้กับนักศึกษา**คณะเทคโนโลยีสารสนเทศ สถาบันเทคโนโลยีพระจอมเกล้าเจ้าคุณทหารลาดกระบัง **กับการเรียนในเนื้อหาด้านการเขียนโปรแกรมตลอดหลักสูตรการเรียน**ในคณะฯ **โดยเฉพาะวิชาการเขียนภาษา Python, C, และ Java** ที่สามารถนำไปใช้เพื่อต่อยอดกับการทำงานในตลาดแรงงานในปัจจุบันในความต้องการบุคลากรที่สามารถเขียนภาษาโปรแกรมมิ่งที่มีแนวโน้มสูงขึ้นทุกปี

อย่างไรก็ตาม แม้ว่าเว็บไซต์นี้จะถูกออกแบบมาควบคู่กับการเรียน Pre-Programming แต่การเรียนรู้อย่างไม่สิ้นสุดนั้นถูกสร้างขึ้นสำหรับทุกคน ใครที่วันนี้กำลังเรียนวิชาโปรแกรมมิ่ง โดยเฉพาะภาษา Python ก็สามารถเรียนรู้ร่วมกันกับเราได้เช่นเดียวกัน


## หลักสูตรสาขาคณะ IT ทั้งหมด
สำหรับใครที่ไม่ทราบว่าคณะ IT ที่ลาดกระบังฯ เรียนอะไรกัน ก็สามารถเข้าไปอ่านได้ที่หน้าเว็บไซต์ดังต่อไปนี้

- **สาขาวิชาเทคโนโลยีสารสนเทศ (IT)**<br/>
[https://www.it.kmitl.ac.th/th/program/it-program-2565/](https://www.it.kmitl.ac.th/th/program/it-program-2565/)
- **สาขาวิชาวิทยาการข้อมูลและการวิเคราะห์เชิงธุรกิจ (DBA)**<br/>
[https://www.it.kmitl.ac.th/th/program/datasci-program-2565/](https://www.it.kmitl.ac.th/th/program/datasci-program-2565/)
- **สาขาเทคโนโลยีสารสนเทศทางธุรกิจ หลักสูตรนานาชาติ (BIT)**<br/>
[https://www.it.kmitl.ac.th/th/program/bit-program-2565/](https://www.it.kmitl.ac.th/th/program/bit-program-2565/)


## การเรียน Pre-Programming นี้เหมาะกับใคร?
การเรียนใน Pre-Programming นั้นถูกสร้างขึ้นมาให้กับน้อง ๆ ที่มีความสนใจและความท้าทายมากมาย เช่น

- เขียนโปรแกรมไม่เป็น ทั้งจากไม่มีฐานด้านคอมพิวเตอร์ หรือการคิดเชิงตรรกะ
- อยากเจอเพื่อนและสร้างความสัมพันธ์ก่อนการเรียนจริง
- พบเจอรุ่นพี่ใจดีที่จะมาช่วยน้อง ๆ ได้แบบ Exclusive สุด
- ฝึกฝนการเขียนโปรแกรมด้วยโจทย์ที่อ้างอิงจากบททดสอบและการสอบจริง
- ทดสอบตนเองด้วยโจทย์มหาหินที่เหล่าพี่ ๆ ระดับท็อปของรุ่น
- ร่วมสนุกกับกิจกรรมและสันทนาการจากรุ่นพี่
- สร้างความได้เปรียบก่อนการเรียนจริง จากอาจารย์และรุ่นพี่ที่สามารถเล่าประสบการณ์ให้น้อง ๆ ได้ทราบล่วงหน้า

และกิจกรรมการเข้า Pre-Programming นั้นเป็นกิจกรรมที่ไม่บังคับตัวน้อง ๆ เพื่อมาเรียนแต่อย่างใด อยากมาวันไหนหรืออยากเรียนอะไรก็ทำได้เลย แต่ขอแนะนำว่าให้มาเรียนอย่างสม่ำเสมอและติดตามย้อนหลังด้วยหล่ะ! เดี๋ยวจะหลงแล้วหายไปเลย

หากมีข้อสงสัยใด สามารถถามพี่ ๆ ผู้สอนที่คณะฯ ได้ทั้งปัจจุบันและศิษย์เก่าได้เลย

## Pre-Programming นั้นเริ่มต้นเมื่อไหร่?
โดย Pre-Programming นั้นจะมีลำดับการเรียนดังนี้

- **Online**
  - **เรียนที่บ้านผ่านการเรียนแบบไลฟ์สตรีมและดูย้อนหลัง**จากพี่ ๆ ปี 2 ได้บน YouTube ของ ITKMITL Pre-programming โดยจะมีโจทย์และการเรียนที่เน้นการเรียนรู้ด้วยตนเองก่อนเข้าสู่การเรียนแบบ On-site
  - มีการ**ฝึกฝนด้วยโจทย์ที่เน้นความเข้าใจ**ในอัลกอริทึม และความรู้ลึกไปในวิธีการใช้ตัวแปรแต่ละประเภท
  - เริ่มประมาณเดือนเมษายน-มิถุนายนของทุกปี
- **On-site**
  - **เรียนที่คณะผ่านการเรียนที่ห้องเรียน** (เราเรียนกันที่ห้องคอมพิวเตอร์ ดังนั้นใครจะเอาโน็ตบุ๊คมาก็เอาไปใช้ได้เหมือนกัน) โดยจะเป็นโจทย์ที่เตรียมพร้อมน้องกับการทดสอบจริงเมื่อเปิดเทอมแล้ว
  - **เน้นการเรียนรู้เพื่อเอาไปใช้งานและมีการวัดผลอย่างต่อเนื่อง**โดยมีพี่ ๆ ผู้สอนที่จะคอยแนะนำหากเรียนไม่ไหวหรือมีแนวโน้มในด้านต่าง ๆ
  - เริ่มประมาณเดือนมิถุนายน-สิงหาคมของทุกปี

อย่างไรก็ตาม ทางพี่ ๆ จะมีการแจ้งรายละเอียด, วัน-เวลา, และเนื้อหาการสอนอย่างละเอียดอีกครั้งผ่านทางช่องทางที่ได้นัดหมายไว้หลังจากน้อง ๆ ได้รับสิทธิ์เข้าเรียนที่คณะ

หากมีข้อสงสัยใด สามารถถามพี่ ๆ ผู้สอนที่คณะฯ ได้ทั้งปัจจุบันและศิษย์เก่าได้เลย
